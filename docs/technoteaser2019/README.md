# SAP Техноблъсканица 2019

## Седмица №1

Играем в телевизионна игра. Разполагаме с 8 еднакви и неразличими на външен вид кутии, във всяка от които има по 2 камъчета. Всяко камъче може да бъде скъпоценно или не. Избираме една кутия и водещият, без да поглежда в нея, изважда едно от камъчетата. То се оказва скъпоценно. Тогава водещият заявява, че имаме точно 50% шанс и второто камъче в тази кутия да е скъпоценно.<br>
Ако знаем, че първоначално броят на скъпоценните камъчета е не по-малък от броя на нескъпоценните, кои от следните твърдения трябва да са верни?<br>
Приемаме, че водещият знае разпределението на камъчетата в кутиите - в колко кутии скъпоценните камъчета са 2, в колко е 1 и в колко са 0. Водещият обаче не знае какви са камъчетата в една конкретна кутия, тъй като самият той не различава кутиите. 

<hr>

Колко са естествените числа (цели положителни числа ≥ 1), които са равни на произведението от цифрите си?<br>
Ако са безкрайно много, отговорете с английската буква i (от infinitely many) 

<hr>

Ученик неволно откъснал един лист от учебника си по математика. След това пресметнал сумата от номерата на останалите страници в учебника и получил 2019 +/- 1 (2018, 2019 или 2020, за да бъдем по-точни).<br>
Колко страници е имал първоначално учебникът?<br>
Приемаме, че само последната страница в учебника може да бъде празна и неномерирана.<br>
Ако първоначалният брой страници не може да се определи еднозначно, моля отговорете с английската буква u (от undefined). 

## Седмица №2

Миналата година (т.е. беше ден от 2018 г.) разговарях с Марто за неговия рожден ден. Той ми каза следното:

> Онзи ден (денят преди вчера) бях само на 14 години, но следващата година ставам на 17 години.

Каква е рождената дата на Марто?<br>
Приемаме, че на рождената си дата човек (през целия ден) е с 1 година по-възрастен, отколкото е бил на предходния ден.<br>
Моля, отговорете във формата dd.mm.yyyy (например 01.03.2019 за първи март 2019 г.) или с английската буква u (от undefined), ако рождената дата не може да бъде определена еднозначно. 

<hr>

Катя е в първи клас и е добра по математика.<br>
Тя е написала следното изречение, заменяйки някои числа в него със символа _ (долна черта):

> В това изречение<br>
> цифрата 1 се среща _ път(и),<br>
> цифрата 2 се среща _ път(и),<br>
> цифрата 3 се среща _ път(и),<br>
> цифрата 4 се среща _ път(и),<br>
> цифрата 5 се среща _ път(и),<br>
> цифрата 6 се среща _ път(и),<br>
> цифрата 7 се среща _ път(и),<br>
> цифрата 8 се среща _ път(и) и<br>
> цифрата 9 се среща _ път(и).<br>

По колко различни начина Катя е можела да напише това изречение, така че то да е вярно, ако тя може да смята до 9 включително и затова в изречението има само едноцифрени числа? 

<hr>

Жорко е по-голям от Катя и е написал следното по-сложно изречение:

> В това изречение<br>
 цифрата 1 се среща _ път(и),<br>
 цифрата 2 се среща _ път(и),<br>
 цифрата 3 се среща _ път(и),<br>
 цифрата 4 се среща _ път(и),<br>
 цифрата 5 се среща _ път(и),<br>
 цифрата 6 се среща _ път(и),<br>
 цифрата 7 се среща _ път(и),<br>
 цифрата 8 се среща _ път(и),<br>
 цифрата 9 се среща _ път(и) и<br>
 числото 10 се среща _ път(и).

По колко различни начина Жорко е можел да напише това изречение, така че то да е вярно, ако той може да смята с произволно големи цели числа?<br>
Приемаме, че ако изречението съдържа твърдението
> числото 10 се среща 101 път(и)

то за тази част от изречението трябва да преброим 2 срещания на цифрата 0, 3 срещания на цифрата 1 и 2 срещания на числото 10.

## Седмица №3

Принц посещава далечен остров, на който живеят две племена. Хората от първото племе винаги казват истината, а хората от второто племе винаги лъжат. Принцът присъства като зрител на игрите по случай новата 1823 година, на които хора от двете племена играят своя общ островитянски танц. Играта е по двойки, като от време на време някои хора сменят своя партньор, някои хора влизат, а други излизат от играта. След игрите принцът попитал всеки танцувал по отделно, с колко хора, казващи истината, е играл, като записвал това число в своя тефтер. Когато приключил, принцът с учудване установил, че е получавал все различни отговори, намирайки в тефтера си числата от 0 до 1822 точно по веднъж.<br>
Колко хора, казващи истината, са взели участие в игрите?<br>
Приемаме, че всички на острова се познават помежду си и знаят кой от кое племе е.<br>
Отговорете с английската буква u (от undefined), ако информацията е недостатъчна, за да се отговори еднозначно.

<hr>

Колко естествени числа имат свойството сумата от цифрите и произведението от цифрите им да са равни?<br>
Ако са безкрайно много, отговорете с английската буква i (infinitely many).<br>
Приемаме, че сумата, както и произведението от цифрите на едноцифрено число са равни на самото число.

<hr>

Разполагаме с цифрите от 1 до 9, подредени във възходящ ред (всяка цифра присъства точно един път), както и с аритметичните операции събиране (+), изваждане (-), умножение (∗) и деление (/).<br>
Между всеки две съседни цифри имаме право да поставим най-много една от тези операции, като всяка операция можем да ползваме произволен брой пъти. Съседни цифри, между които не поставим операция, участват в израза като многоцифрено число.<br>
Колко различни аритметични израза, равни на 465, можем да създадем по този начин?<br>
Приемаме, че важат стандартните приоритети на операциите (умножението и делението са с по-висок приоритет от събирането и изваждането), операциите са ляво асоциативни (т.е. операции с един и същи приоритет се изпълняват от ляво надясно, например 12/3/4=1) и не можем да използваме скоби за смяна на така дефинираната последователност на изчисленията.

## Седмица №4

Пламен харесва Ани, но Ани харесва Георги.<br>
Пламен е обвързан, а Георги не е.<br>
Можем ли да твърдим със сигурност, че в компанията на Пламен, Ани и Георги (без участието на други хора) обвързан човек харесва необвързан човек?<br>
Приемаме, че човек може да бъде или обвързан, или необвързан.

<hr>

Колко са естествените числа n, за които n2 + 2019 е точен квадрат?

<hr>

Тройка на Питагор формират всеки 3 естествени числа a,b и c, всичките по-големи от 1, такива че а<sup>2</sup> + b<sup>2</sup> = c<sup>2</sup>.<br>
Колко са тройките на Питагор, при които най-малкото число е ≤ 10000, ако приемем, че наредбата на числата няма значение?<br>
Пример: (10000,10500,14500) и (10500,10000,14500) са една и съща тройка на Питагор, отговаряща на условието.





